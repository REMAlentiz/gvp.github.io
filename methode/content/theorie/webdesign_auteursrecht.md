+++
title = "2.1.1. Intellectueel eigendom"
weight = 1.1
hidden = false
+++

## Inleiding
Tijdens het maken van je website zul je ongetwijfeld gemerkt hebben hoe gemakkelijk het is om informatie van andere webpagina’s over te nemen in die van jezelf. Het was vooraf bekend dat je voor de opdracht geen tekst mocht kopiëren zonder te citeren, maar wellicht heb je wel gebruik gemaakt van afbeeldingen, muziek, of HTML / javascript code.

Maar mag dit eigenlijk wel? Dat hangt er vanaf. Hieronder zullen we een aantal aspecten van intellectueel eigendom behandelen die je zullen helpen met het beantwoorden van de vraag of je de informatie op je website rechtmatig hebt gebruikt. Daarnaast krijg je ook informatie over het gebruiken van afbeeldingen van mensen en (software)licenties.

## Wat is intellectueel eigendom
Intellectueel eigendom is eigenlijk iets vreemds. In de Nederlandse wet is eigendom beschermd. De spullen die jij in bezit hebt, mag een ander niet zomaar afnemen. Het is niet de bedoeling dat een medeleerling zomaar je mobiele telefoon uit je tas haalt omdat hij die wel kan gebruiken. Dan spreken we van diefstal. Maar hoe zit dit bij creatieve uitingen, of “voortbrengselen van de geest”? Mag iemand een leuk muzikaal thema uit een recent hiphop nummer gebruiken voor een eigen nummer? Mag iemand anders een werkstuk dat identiek is aan het jouwe uploaden op scholieren.com? De wetten voor de bescherming van intellectueel eigendom proberen ook dit te beschermen. Er zijn hiervoor talrijke nationale en internationale wetten.

{{% notice info "Geen auteursrecht voor dieren na uitspraak rechter VS in zaak selfie-aap" %}}
"Dieren kunnen onder de Amerikaanse wet definitief geen aanspraak maken op het auteursrecht. Dat heeft een federale rechtbank van de Verenigde Staten bepaald in een uitspraak rond de 'selfie-aap'.

De wilde kuifmakaak Naruto maakte in 2011 meerdere foto's van zichzelf met een camera die was achtergelaten door fotograaf David Slater. Die beelden werden drie jaar later gepubliceerd in een boek, waarbij Slater zich het auteursrecht toe-eigende.

Dat leidde in 2015 tot een rechtszaak, die namens Naruto werd aangespannen door dierenrechtenorganisatie People for the Ethical Treatment of Animals (PETA). De organisatie beweerde dat de aap het auteursrecht op de selfies had. Een rechter ging daar echter niet in mee en stelde dat dieren geen auteursrecht kunnen bezitten. PETA ging vervolgens in beroep."

[Lees verder op nu.nl](https://www.nu.nl/internet/5236022/geen-auteursrecht-dieren-uitspraak-rechter-vs-in-zaak-selfie-aap.html)
{{% /notice %}}


## Auteursrecht
In 1883 kwamen België, Duitsland, Frankrijk, Italië, Spanje, Tunesië, het Verenigd Koninkrijk en Zwitserland in Bern bij elkaar (Berner Conventie) om tot een eenduidig verdrag te komen om ook over grenzen heen het auteursrecht te beschermen. Tot dan toe waren er talloze verdragen tussen verschillende landen gesloten, maar dit werd onwerkbaar. Na verschillende conferenties kwam men in 1886 tot een verdrag dat op 5 december 1887 voor alle acht staten in werking zou treden. Deze landen vormden de Berner Unie. Een auteur uit de Berner Unie heeft in al deze landen automatisch het auteursrecht. Daar hoeven geen extra handelingen of claims voor worden gedaan. De verschillende landen zijn gebonden aan een minimum bescherming, maar mogen zelf hun wetgeving anders formuleren. Zo is in het verdrag opgenomen dat het auteursrecht pas na minimaal 50 jaare na de dood van de auteur (voor filmwerken na de publicatie) vervalt. In veel landen is dit echter langer. In Nederland wordt een periode van 70 jaar gehanteerd.

{{% notice info "Ouders Nederlandse top-dj's willen dj-talenten beschermen" %}}
"Managers die veel aan je verdienen en promotors die vooral zélf beter worden van succes van een ander: de dancewereld is een miljoenenbusiness en daar willen veel mensen een graantje van meepikken. Daar gaat het vaak mis, merken ouders van dj's die op jonge leeftijd doorbraken.

Zij komen nu met de Dutch DJ Foundation (DDJF). Zo willen ze de belangen behartigen van Nederlandse dj's en producers."

[Lees verder op nos.nl](https://nos.nl/artikel/2063384-ouders-nederlandse-top-dj-s-willen-dj-talenten-beschermen)
{{% /notice %}}

Steeds meer landen werden lid van deze Unie, waaronder Nederland in 1912. Opvallend is dat bijvoorbeeld de Verenigde Staten pas in 1989 lid werden. Dat verklaart ook (deels) waarom in de V.S. vaak zulke uitvoerige copyright claims in publicaties staan.

Het auteursrecht is in Nederland zo geformuleerd:
> “Het auteursrecht is het uitsluitend recht van den maker van een werk van letterkunde, wetenschap of kunst, of van diens rechtverkrijgenden, om dit openbaar te maken en te verveelvoudigen, behoudens de beperkingen, bij de wet gesteld.”

Er zijn echter situaties waarin anderen wel of gedeeltelijk zo’n werk mogen verveelvoudigen of publiceren. Zo mag berichtgeving van nieuws en actualiteiten door andere nieuwsmedia vrij worden gebruikt, mits men de bron vermeldt. Een ander geval is het citeren. Voor een citaat geldt dat het een ondergeschikte rol vervult in het werk waarin het geciteerd wordt en dat de bron vermeld moet worden. Interessant is de zogenaamde thuiskopie. Een kopie maken voor jezelf van een werk om te kunnen oefenen, studeren of gebruiken is in Nederland toegestaan. Nederlandse auteurs krijgen hiervoor een kleine compensatie via de zogenoemde thuiskopieheffing: een klein bedrag dat geheven wordt op gegevensdragers, zoals harddisks, lege DVD’s, USB sticks, etc. Zo’n kopie is uitsluitend voor eigen gebruik. Je mag deze niet aan anderen geven. Tot voor kort viel het illegaal downloaden van software, muziek, films, etc. onder dit artikel. Het uploaden (=verspreiden onder derden) was wel strafbaar, het downloaden (=maken van een kopie) echter niet. Sinds een uitspraak van het Europees Hof op 10 april 2014 is dit illegaal downloaden ook in Nederland strafbaar geworden. Het hof vond de thuiskopieheffing niet toereikend voor compensatie.

Het is mogelijk om de auteursrechten over de dragen. Dit wordt vaak gedaan in de muziek- en boekenbranche. De auteurs verleent bijvoorbeeld aan de producer of uitgever de exclusieve rechten om het boek te verspreiden. De auteurs krijgen hiervoor een vergoeding. Ook dan mag een producer of uitgever niet met het werk doen wat men maar wil. Er blijft sprake van ‘persoonlijkheidsrechten’. Een auteur mag dan bijvoorbeeld bezwaar maken tegen een publicatie omdat zijn / haar naam niet wordt vermeld, het gebruikt wordt in een context waarvoor de auteur het niet heeft bedoeld of omdat er door de betreffende publicatie niet het nodige respect wordt getoond voor het werk.

## Portretrecht
Naast auteursrecht kennen we ook het portretrecht. Dit portretrecht houdt in dat men niet zomaar beeldmateriaal mag verspreiden indien hierop anderen op te herkennen zijn. In bepaalde gevallen is hiervoor toestemming nodig van de geportretteerde(n).

In het portretrecht is een ‘portret’ breder dan wat men er in bijvoorbeeld de schilderkunst of fotografie mee bedoelt. Van een portret is sprake wanneer men iemand kan _herkennen_. Dit kan zijn door middel van het gezicht, maar ook gelaatstrekken, een specifieke lichaamshouding, attributen of de omgeving spelen hierbij mee. Als je de identiteit van iemand uit het afgebeelde kunt achterhalen, is er in de wetgeving sprake van een portret.

Het maakt uit of een portret wel of niet in opdracht is gemaakt. Een fotograaf kan een reportage van iemand maken. Dan is er sprake van een opdracht. Een journalist kan een foto maken van een winkelstraat. Daarop staan mogelijk ook mensen afgebeeld die op dat moment in die straat liepen. In het portretrecht wordt verschil gemaakt voor deze twee verschillende redenen.

#### Een portret in opdracht
Als een portret in opdracht is gemaakt, geldt het volgende. De maker van het portret bezit het auteursrecht van zijn / haar creatie. Publicatie mag echter alleen indien de maker hiervoor toestemming van de geportretteerde heeft. Degene die afgebeeld is, mag voor zichzelf en vrienden / familie een aantal kopieën maken. Ook mag hij / zij het portret beperkt in publicaties opnemen (zoals een portfolio van een model), zolang er maar bij vermeld wordt wie de maker ervan is. Commerciële publicatie mag alleen als ook de auteur hiervoor toestemming geeft.

Samengevat: de geportretteerde mag heel beperkt en onder voorwaarden kopieën maken of publiceren. Voor breder gebruik door de auteur, de geportretteerde of anderen is altijd toestemming van zowel de auteur als de geportretteerde nodig.

#### Een portret niet in opdracht
Een portret dat niet in opdracht is gemaakt, mag in principe vrij worden gepubliceerd. Het kan echter zo zijn dat een afgebeeld persoon een ‘redelijk belang’ heeft om dit niet gepubliceerd te willen hebben. Dit kan bijvoorbeeld gaan om schending van privacy of omdat het beeldmateriaal iets suggereert wat niet het geval is. Ook kan het gaan om een financieel belang. Een popster verdient vaak aan producten waar zijn of haar portret op staat. Je kunt je voorstellen dat het niet is toestaan om zelf tijdens een concert een mooie foto te maken en zelf bijvoorbeeld t-shirts mee laat bedrukken.

Het wordt anders wanneer het niet om een incidentele foto of video in de openbare ruimte gaat, maar om een foto of video gemaakt met een ‘aangebrachte’ camera. Je mag dus niet zomaar videocamera’s in de openbare ruimte ophangen. In dat geval moet je dit duidelijk vooraf aankondigen. Evenzo is iedere vorm van filmen of fotograferen in huizen of andere niet-publieke ruimtes verboden, tenzij dit vooraf duidelijk is aangekondigd.

## Software licenties
De rechten voor software vallen voor een deel samen met het auteursrecht. Je mag dit niet zomaar vermenigvuldigen, verspreiden of openbaar maken. Je moet hiervoor een vergunning hebben, een licentie. Je kunt software niet gebruiken zonder (stilzwijgend) akkoord te zijn met de licentie. Er zijn verschillende soorten licenties om software te mogen gebruiken. Hieronder worden de meest gebruikte kort behandeld:

#### Commercieel
Voor commerciële software moet vooraf worden betaald. Met deze betaling krijg je het recht om de software op een vooraf bepaald aantal apparaten te installeren. Soms geldt deze licentie voor een bepaalde tijd en zul je na het verstrijken van deze periode opnieuw een licentie moeten kopen. Voorbeelden van software met deze licenties zijn Microsoft Office en Adobe Creative Cloud. Ook de meeste betaalde apps uit de app stores van Apple en Google maken gebruik van deze licentie.

#### Shareware
Shareware mag je kopiëren en verspreiden zonder dat je er zelf iets aan verdient. Je mag het programma proberen, vaak voor een vaststaande tijd. Gebruik je deze software echter vaker, dan dien je hiervoor te betalen. Vaak zie je dat bepaalde functies niet werken totdat er een licentie is aangeschaft. Vóór de jaren ’90 was shareware software een aparte categorie. Langzaamaan zijn de verschillen met commerciële software steeds verder vervaagd. Veel apps die je nu in de app stores tegenkomt, zouden vroeger waarschijnlijk shareware zijn geweest.

#### Freeware
Software waarvoor de auteur een licentie verleent voor gebruik en verspreiding, heet freeware. Het is wel belangrijk om te beseffen dat de software alleen ongewijzigd mag worden verspreid. Anderen mogen er dus geen aanpassingen aan doen en vervolgens verspreiden. Een voorbeeld van freeware is Skype.

#### Open Source
Open Source software heeft een licentie die ook de mogelijkheid geeft om de software aan te passen. De broncode van open source software is vrij beschikbaar en voor iedereen aan te passen. Men mag bijvoorbeeld een eigen ‘versie’ of smaak maken (dit heet een fork) en publiek maken. Er zijn heel veel open source licenties. De grootste verschillen zijn:
Sommige licenties vereisen dat de aangepaste software ook de broncode openbaar moet maken
Sommige licenties vereisen dat aangepaste software exact dezelfde licentie moet hanteren als de broncode waar vanaf de fork gemaakt is.
Sommige licenties staan toe dat er verdient mag worden met aangepast software, andere niet.
Sommige licenties staan toe dat er een tweede andere licentie aan de fork wordt verbonden, andere niet.

## Tegenbewegingen
Open source software is in sommige gevallen ontstaan vanuit onvrede met de beperkingen uit het auteursrecht. In bepaalde gevallen kunnen deze vooruitgang hinderen, wat sommige mensen erg vervelend vinden.

Voor andere werken, zoals tekst, muziek en afbeeldingen is er vanuit een Amerikaans project een aantal licenties geformuleerd om meer meer duidelijkheid te geven over waarvoor materiaal gebruikt mag worden. Dit project heet Creative Commons. Bij een foto die je publiceert kun je aangeven welke CC licentie hierop van toepassing is. Ook is het gemakkelijk om zo te weten te komen of je een foto met een bepaalde CC licentie kunt gebruiken voor je website.

Een CC-licentie wordt opgebouwd uit vier bouwstenen. Dit zijn de voorwaarden waaronder anderen gebruik mogen maken van jouw werk. De bouwstenen zijn:

**Naamsvermelding** - Je staat anderen toe om het werk waar jij auteursrecht op hebt te kopiëren, distribueren, vertonen, en op te voeren, en om afgeleid materiaal te maken dat op jouw werk gebaseerd is – maar uitsluitend als jij vermeld wordt als maker.

**Niet-commercieel** - Anderen mogen je werk kopiëren, vertonen, distribueren en opvoeren, alsmede materiaal wat op jouw werk gebaseerd is, mits niet voor commerciële doeleinden.

**GeenAfgeleideWerken** - Anderen mogen je werk kopiëren, distribueren, vertonen en opvoeren mits het werk in de originele staat blijft. Het is niet toegestaan dat anderen jouw werk gebruiken als basis voor nieuw materiaal.

**GelijkDelen** - Je staat anderen toe om van jouw werk afgeleid materiaal te maken onder de voorwaarde dat zij het onder dezelfde licentie vrijgeven als het originele werk.

Met deze vier bouwstenen heeft men zes verschillende licenties gemaakt, waarbij het uitgangspunt is dat je altijd de naam van de originele auteur vermeldt:
- Naamsvermelding
- Naamsvermelding-GelijkDelen
- Naamsvermelding-NietCommercieel
- Naamsvermelding-NietCommercieel-GelijkDelen
- Naamsvermelding-GeenAfgeleideWerken
- Naamsvermelding-NietCommercieel-GeenAfgeleideWerken


## En mijn website?
Of je materiaal legaal hebt gebruikt op je website hangt dus van heel veel factoren af. Wil je andermans materiaal gebruiken, dan zul je moeten achterhalen op welke manier de auteur het beschikbaar stelt. Soms is dat via een voor iedereen te gebruiken licentie. Het kan ook zijn dat je een auteur expliciet om toestemming zult moeten vragen of een licentie moeten kopen. In een aantal gevallen is de wetgeving zo geregeld dat je materiaal mag publiceren, zoals bij een zelf genomen foto van een winkelstraat of shots van een fotoshoot waar jij op staat. Er zijn hiervoor ook meteen beperkingen geformuleerd, waardoor je goed moet beseffen of je binnen de regels handelt.